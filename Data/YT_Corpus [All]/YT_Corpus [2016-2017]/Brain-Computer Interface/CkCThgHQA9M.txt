 Jeg arbejdede med at undersøge, hvor hjernen behandler forskellige stimuIi, og jeg benyttede specifikt maskinlæring til at analysere en type hjernediagrammer kaldet EEG. Hjernen har altid fascineret mig. Den er et af de organer, vi kender mindst til, fordi den består af millioner af neuroner og forbindelser. Og alle disse forbindelser styrer, hvordan vi er, og hvordan vi reagerer på forskellige ting, så jeg syntes, det kunne være spændende at arbejde med et lille delområde, og se, om jeg kunne skabe et lille fremskridt. EEG er en teknik, hvor man anbringer elektroder på hovedet. Elektroderne kan registrere noget af den elektriske aktivitet, som hjernen hele tiden genererer. Så det arbejde, jeg udførte, var at undersøge, hvor i hjernen aktiviteten opstår, så vi kan få præcis viden om hjerneaktiviteten, når den fungerer normalt, og når den ikke gør det. Og vi håber, at de metoder, vi har udviklet, kan bruges til behandling af Parkinson-patienter og patienter med depression. Jeg er i dag ansat som postdoc ved DTU Compute som led i et samarbejde med Hvidovre Hospital, og lige nu er jeg på et forskningsophold ved Imperial College i London. De er eksperter i signalprocessering, og det er vigtigt for mit nuværende projekt, hvor vi gerne vil måle hjernens tilstand. 