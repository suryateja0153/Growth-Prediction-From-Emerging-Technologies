 El meu nom és Silvia Giménez, actualment sóc investigadora en l'Institut de Ciència Molecular de la Universitat de València. Vaig estudiar el grau en Biotecnologia i vaig continuar fent un màster en Bioinformàtica, a més, vaig fer un màster de nanotecnologia. Passa un poc que quan vaig acabar el grau en Biotecnologia, vaig tindre un gran interès per la informàtica i les ciències de la computació. Em vaig decidir a fer un doctorat perquè una vegada vaig estudiar el grau en la universitat sempre m'havia agradat el que era la investigació, la innovació, anar un poc més enllà en l'horitzó del desenvolupament de tecnologies, què més?, com podem avançar?, quines són les limitacions actuals i com podem superar-les? Per a mi això és un poc el que significa el doctorat en un camp tan capdavanter com pot ser la nanociència i la nanotecnologia. En l'Institut de Ciència Molecular es duu a terme una investigació molt capdavantera en innovació, en desenvolupament de materials. Un dels aspectes que més m'agrada és que treballe en un grup multidisciplinari, estic concretament en el grup d'Eugenio Coronado i treballe tant amb químics, com amb físics, enginyers electrònics, tenim també un xic matemàtic i jo vinc un poc més de la biotecnologia però amb coneixements en informàtica. A més, ens dóna l'oportunitat de viatjar, cosa que m'interessa molt, anem a congressos, fem estades a l'estranger durant el doctorat... Com dic és un àmbit molt enriquidor, tant a nivell professional com a nivell personal. Viatjar a l'estranger, ser capaç de comunicar conceptes científics complexos amb gent d'altres països, tot això és per a mi estimulant, són reptes estimulants. La meua tesi doctoral se centra en el desenvolupament de materials moleculars amb propietats elèctriques particulars. Això què significa? Els materials moleculars en comparació al que podríem anomenar els materials tradicionals d'estat sòlid, per dir-ho així, els moleculars també poden ser sòlids, però la diferència principal és que en els materials moleculars les molècules són el component fonamental bàsic funcional d'aquest material. Perquè s'entenga, un exemple podria ser en una paret la rajola, la rajola és la unitat mínima fonamental per a després construir una paret. Perquè en aquest cas és una molècula o un conjunt de molècules les que donaran la funcionalitat al nostre material. En concret, en el meu doctorat aquests materials que desenvolupem volem aplicar-los a dues disciplines concretament. Una és l'espintrònica molecular, que a més del transport d'electrons, a més de la conducció elèctrica, ens importa també l'espín de l'electró, per a obtindre corrents d'espín polaritzades, amb això obtindríem uns dispositius anomenats vàlvules d'espín o filtres d'espín. I la segona aplicació en la qual estem més centrats és en la computació neuromòrfica, volem desenvolupar uns materials que es comporten com a memristors, és a dir, resistències amb memòria, capacitat de memòria, aquesta nova tecnologia està inspirada per com funcionen el sistema nerviós i el cervell dels éssers vius, dels animals. D'ací rep el seu nom, neuromòrfica. La idea és que els memristors actuen com a xicotetes neurones que imiten la sinapsi de les neurones propagant un senyal, les neurones acumulen càrrega fins que arriben a un llindar i llavors es propaga el senyal, perquè el mateix ocorreria en xarxes neuronals formades per mebristors, per aquestes xicotetes neurones o nanoneurones. L'espintrònica és un camp de gran innovació actual, podríem dir que pot ser alguna de les tecnologies del futur, encara està en desenvolupament i està molt relacionada amb les tecnologies quàntiques, on a més de l'electró, del pas de l'electró, ens importa l'espín que aquest comporta i saber dominar aquest espín, avui dia, és un repte per als científics. Les aplicacions d'això estan molt relacionades amb la intel·ligència artificial, avui dia, aquesta tecnologia, les xarxes neuronals estan implementades en software però no en hardware, ací és on volem fer el salt a poder implementar aquestes xarxes neuronals en hardware. Jo faig estudis teòrics, jo estic en la part d'estudis teòrics del grup d'Eugenio Coronado en l'Institut de Ciència Molecular. Concretament, el que fem és una anàlisi multiescala, estudis multiescala d'aquests materials moleculars, partint des de l'escala atomística on utilitzem equacions de la mecànica quàntica per a estudiar com és l'estructura electrònica de les molècules que volem utilitzar o com és exactament el fenomen de transport d'electrons a través de la molècula, saber per quins orbitals moleculars passa l'electró quan apliquem un voltatge o un camp elèctric. Posteriorment també utilitzem equacions pròpies de la mecànica clàssica per a estudiar els fenòmens que es poden donar a majors escales, la mesoescala, com per exemple les interaccions intermoleculars una vegada es deposita el material i s'agrega. 